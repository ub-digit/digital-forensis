# Mottagande av elektroniskt material

## Innan leveransen
För digitala leveranser av personarkiv uppstår flera juridiska och etiska frågeställningar. Till exempel kan kopior av innehållet i cd/dvd-skivor, hårddiskar eller ett helt digitalt personarkiv göras relativt enkelt. Det innebär att det kan vara svårt att garantera att det levererade materialet är unikt och det kan vara svårt att veta om donatorn är upphovsman. Dold information för donatorn kan komma fram i ett senare skede. 

### För donatorn
För donatorn kan det finnas information som kan kränka den personliga integriteten.
Information som donatorn inte är medveten om som webbhistorik, medicinsk information, finansiell information, känslig information i e-post, annan konfidentiell information kan finnas och bli tillgängligt med de verktyg som finns idag för att spara och analysera bärare av digital information.
Där kan också finnas information som donatorn har raderat men som ändå fortfarande finns kvar vilket donatorn måste vara medveten om.
###För tredje man
På bärare av digital information kan det finnas information om tredje man. Dessutom kan det finnas material som tillhör någon annan upphovsman.
Mottagande arkiv kan skada donator och tredje man genom intrång i den personliga integriteten, immaterialrätter och ärekränkning. Det hela kan kompliceras ytterligare om tredje man finns utomlands.
###Etiska frågor
Arkivleveranser av digitala personarkiv medför dessutom etiska ställningstaganden.
Möjligheten att återskapa raderad information eller automatiskt sparad information. Hur ställer sig donatorn till detta? Vad ville en donator som är avliden? 
I bästa fall kan man diskutera frågor med donatorn i förväg och klargöra dessa men arkiven kommer även att behöva hantera frågor på egen hand.
###Övriga frågor
För arkiven är det angeläget att inte skrämma bort eventuella donatorer genom att lägga för stort ansvar på donatorn. Det är inte alls säkert att donatorn kan redogöra för hela innehållet i sin leverans vilket innebär att arkiven måste ta ett större ansvar i dessa frågor.
Ny rättslig utveckling kan få stor inverkan så som rätten att bli glömd.
Arkiven måste hantera förhållandet till enskilda arkivariers och bibliotekariers tillgång till känslig information som kan finnas i digitala personarkiv. 
Dessutom kan det finnas straffrättsligt sanktionerat innehåll som till exempel barnpornografi.
Att idag hantera och arkivera digitala personarkiv är svårt eftersom rättsläget är så oklart. Samtidigt prioriteras digitala satsningar av bibliotek och arkiv av EU inom ramen för ”i2010: digitala bibliotek”.

## Vid leveransen

Vid arkivleveranser av digitalt material behöver man hantera och dokumentera både hårdvaran och det digitala innehållet. Dokumentationen bör innehålla leveransens historik och vad som sker när det kommit in till arkivinstitutionen. Slutligen bör det finnas någon form av överenskommelse gällande ägarförhållanden, bevarande och tillgängliggörande.  
###Digital information
Den digitala informationen som levereras till ett arkiv ligger vanligtvis på någon typ av bärare, eller hårdvara om man så vill. Hårdvaran blir ganska snart omodern och till följd av detta blir informationen svår eller rentav omöjlig att nå även om det inte är något fel på hårdvaran i sig. Exempelvis behöver man en diskettstation för att läsa disketter och olika typer av disketter kräver förstås olika typer av diskettstationer. Lyckligtvis är det förstås informationen i sig som är intressant att bevara och strategin för detta är migrering, dvs informationen flyttas till nya databärare.
Till detta kommer förstås mjukvara eller datorprogram som behövs för att läsa informationen på filerna. Problemen man ställs inför är att det eftersökta programmet inte finns ute på marknaden och svårt eller omöjligt att få tag i. Nya versioner av programmen utvecklas vilket kan göra att äldre filer inte kan läsas av aktuella program.
Den fysiska miljön för att bevara hårdvaran på bästa sätt skiljer sig inte mycket från pappersarkiv (18 °C 35 % luftfuktighet) vilket även gäller för optiska databärare. För magnetiska databärare rekommenderas 15 °C 30 %. (Se RA-FS 2013:4) Rekommendationen när man tar emot digital information till ett arkiv bör vara att så snart som möjligt att säkra den, dels med tanke på ovan nämnda dels för att livslängden på digitala media är mycket kort jämfört med till exempel papper. 
###Leveranser av digital information
Vid leverans av digitala informationsbärare bör en allmän teknisk beskrivning av media göras. Vilken proveniens har mediet? Ta reda på så mycket som möjligt om dess historia, ägare, användning, nuvarande skick. Vilket fabrikat, ålder, serienummer, total diskstorlek, storlek på nuvarande informationsinnehåll samt eventuellt andra uppgifter.
Är det hårddiskar, cd, dvd, disketter av olika slag, minneskort, USB-minne osv. Är det PC eller Mac? 
Gå igenom om det finns skriven information direkt på cd:n till exempel. Står det något på disketternas etiketter osv. Det behöver naturligtvis inte motsvara det faktiska innehållet men antyder att det kan ha funnits annat innehåll tidigare som helt eller delvis kan återskapas.
Använd strategier för att gå igenom materialet utan att ändra innehållet med hjälp av skrivblockerare.
Notera övrig teknisk information. Vilka filformat finns och hur stor datamängd utgör materialet? 
Finns det till exempel ett stort antal disketter kan det vara idé att ge dem löpnummer och upprätta ett enklare register. Om möjligt kan en kronologisk sortering vara till stor hjälp.
Digital information kan förstås också levereras utan en fysisk informationsbärare till exempel över internet via FTP.
###Dokumentation av innehållet
I bästa fall kan en genomgång av materialet göras i samarbete med donatorn eller med delgiven information av donatorn före en leverans. En direktkommunikation med donatorn kan innebära att donatorn kan leverera ett välstrukturerat material som blir betydligt lättare att hantera för mottagande arkiv.
Dokumentera så långt det är möjligt innehållets historik. Har det kopierats från någon annan informationsbärare tidigare? Hur har media lagrats under tid hos donatorn? Inkom det utan informationsbärare som bilagor till e-post eller via FTP? All information om innehållets historia och donatorns datorvanor kan hjälpa arkivinstitutionen bevara och sätta in informationen i rätt kontext.
Säkra informationen så snart som möjligt genom att göra skivavbildningar så man inte blir beroende av bärarnas livslängd.
I nästa steg behövs grundläggande information om innehållet. Hur är innehållet strukturerat? Gör en kortfattad beskrivning av innehållet. Notera arkivbildare om möjligt. Finns det någon typ av undertitlar? Vilken relation har det digitala materialet till ett eventuellt analogt material i samma samling? Finns till exempel det digitala innehållet utskrivet på papper? 
###Kontrakt/överenskommelse
Skriv ett kontrakt eller en överenskommelse mellan donatorn och arkivinstitutionen som definierar vilket material som ingår. Hur gör man med material som finns på informationsbärarna men inte ingår. Vem är ägare till filerna? Har donatorn en kopia av materialet kvar hos sig?
