# Bakgrund
Forskningsbibliotek och andra förvärvande arkivinstitutioner står nu inför en stor utmaning, då donationer i högre andel består av digitala dokument och lagringsmedier.

Personarkiv som samlas in, ordnas, vårdas och tillgängliggörs på Sveriges forskningsbibliotek är en viktig del av det svenska kulturarvet. Ett personarkiv kan innehålla brev, manuskript, anteckningar, dagböcker, biografiskt material, klippsamlingar och fotografier men det kan också förekomma andra materialkategorier. Personarkivet är ofta komplext ur ett fysiskt bevarande-perspektiv. Den ordning som arkivbildaren skapat, medvetet eller omedvetet, är ofta svåra att hantera genom att olika materialkategorier är blandade. Det kan också finnas post-it lappar, plastfickor, gem, tejp och pärmar eller omslag av dålig kvalitet och som riskerar att påskynda en nedbrytning av innehållet. 

Utöver detta ställs nu bibliotek och andra förvärvande institutioner inför en ännu större utmaning. Institutionerna får i högre utsträckning in digitala dokument på olika typer av datalagringsmedier och ibland hela datorer som en del av en donation av ett fysiskt arkiv från t.ex. en författare, artist, forskare etc. Den nya stora utmaningen i förvärvet av personarkiv kommer att bli omhändertagandet av det digitala materialet. Det finns inget utarbetat system för att hantera arkiv där bäraren kan vara både papper, disketter, CD-skivor, USB-minnen och hårddiskar. Nästan allt kan finnas digitalt i ett personarkiv; e-post, utkast, arbetsdokument, databaser, bilder, videor, chatt, bloggar etc. Smarta telefoner, surfplattor, elektroniska utrustningar som kan spara data kommer med tiden också att bli aktuella. För forskare kan det handla om e-post arkiv och databaser. 

Risken är stor att vi av okunskap förstör och förvanskar den digitala informationen. Det är inte bara en fråga om att kopiera digitalt lagrad information från olika digitala medier utan också säkerställa att informationen inte förändras. 

Förutom de digitala dokumenten finns det också spår på lagringsmedierna som kan ge information om hur dokumenten har använts och om dokument som tagits bort. I de fall som man vill bevara dessa spår krävs det att man går metodiskt och försiktigt tillväga när man överför datat från ett lagringsmedia till ett annat. Digital forensis är verktyg och metoder för hur man hanterar digitalt långtidsbevarande särskilt med hänsyn till att kunna skydda digitala spår så att dessa kan beforskas i framtiden. En annan viktig aspekt är att man vid hanteringen av de digitala dokumenten bibehåller och säkrar ett dokuments integritet genom bevarandeprocesser. 

Digital Forensis kommer ursprungligen från polisens och underrättelsetjänstens arbete med att söka och säkra digital information. För arkiven innebär tekniken nya kraftfulla verktyg och metoder för hantering av de digitala delarna av arkiv, men samtidigt väcker det frågor av etisk, juridisk och hermeneutisk natur om var gränsen mellan det publika och privata går, samt vilket ansvar som donatorn, arkivarien och forskaren har gentemot arkivet. Dessa frågor måste klargöras och hanteras i samband med ett förvärv och institutionen som har kunskapen måste ta initiativet till att dessa behandlas på ett riktigt sätt.


