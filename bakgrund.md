# Bakgrund
Forskningsbibliotek och andra förvärvande arkivinstitutioner står nu inför en stor utmaning, då donationer i högre andel består av digitala dokument och lagringsmedier. För klassiska arkivsamlingar med fysiska dokument, finns idag väl beprövade rutiner för hur materialet ska hanteras, katalogiseras, bevaras och tillgängliggöras. Då materialet istället består av en hårddisk, USB-sticka, Word-dokument eller liknande saknas ofta likvärdiga rutiner, vilket i förlängningen kan leda till att information går förlorad.

Denna Vitbok kommer att på ett koncist sätt gå igenom ett typiskt händelseförlopp där ett material doneras eller på annat sätt kommer arkivet tillhanda.

## Vad är Digital Forensis?
Begreppet Digital Forensis (eng. "Digital Forensics") omfattar verktyg och metoder för hur man hanterar digitalt långtidsbevarande särskilt med hänsyn till att kunna skydda digitala spår så att dessa kan forskas på i framtiden. 

En annan viktig aspekt är att man vid hanteringen av de digitala dokumenten bibehåller och säkrar ett dokuments trovärdighet genom bevarandeprocesser. 

Digital forensis ger arkivarier nya kraftfulla verktyg och metoder för hantering av de digitala delarna av arkiv, men samtidigt väcker det frågor av etisk, legal och hermeneutisk natur om vad gränsen mellan det publika och privata går, samt vilket ansvar som donatorn, arkivarien och forskaren har gentemot arkivet. Dessa frågor måste klargöras och hanteras i samband med ett förvärv och institutionen som har kunskapen måste ta initiativet till att dessa behandlas på ett riktigt sätt. 

## Begrepp och definitioner
###BitCurator
BitCurator var ett projekt som finansierades av the Andrew W.Mellon Foundation och leddes av School of Information and Library Science at the University of North Carolina, Chapel Hill (SILS) och Maryland Institute for Technology in the Humanities (MITH).  Projektet löpte 2011-2014 med syfte att ge arkivarier bättre möjligheter att hantera digitalt fött material. Projektet har nu omvandlats till ett konsortium för att förvalta ramverket med samma namn.

###Digital forensis (eng. Digital Forensics)
Ett begrepp som har sitt ursprung inom kriminaltekniken och som innebär undersökning av alla typer av hårdvaror som kan innehålla digital data.

###Dold information
Information som donatorn inte är medveten om. Ex. maskinellt skapad information, raderad men återskapad information i skivavbildningsprocessen.
###Donator
Den som donerar något, givare. Någon som överlåter något till någon annans ägo utan att ta betalt eller kräva en ersättning.
###Filsystem
Hur ett lagringsutrymmes, t. ex. en hårddisk, data är ordnad för att ge möjlighet att läsa från och skriva till lagringsutrymmet. Det finns en hel mängd både nya och gamla filsystemstyper, te x FAT, NTFS, HFS.
###Gallring
En aktiv handling i syfte att avlägsna och förstöra handlingar/uppgifter efter en bedömning av informations- eller bevisvärdet.
###Informationsbärare 
Ett fysiskt objekt som agerar lagringsutrymme åt digital data. Ex. Diskett, CD, Hårddisk, USB-minne.
###Hybridarkiv
Ett fysiskt arkiv som innehåller både traditionella arkivobjekt (papper, brev, fotografier) och bärare av digital information (hårddiskar, CD-skivor, USB-minnen).
###Kontrollsumma (eng. checksum)
En, med hjälp av en algoritm, uträknad summa för att unikt beskriva t ex en datafil. Kontrollsumman fungerar som ett fingeravtryck och gör att man i efterhand kan avgöra om kopian stämmer överens med originalet.
###Metadata
”Data om data”, t ex bibliografisk metadata (exempelvis titel, författare)  om en bok  eller teknisk metadata (storlek, filtyp) om en datafil.
###Proveniens
Härkomst, ursprung. Uppgifter om ursprung, upphovsman, tidigare ägare och annan historia.
###Skivavbildning (eng. disk image)
En exakt kopia av det digitala innehållet i en fysisk informationsbärare helt oberoende av filsystem. 
###Skrivblockerare (eng. Write Blocker)
Hård- eller mjukvara som förhindrar oavsiktlig skrivning och därmed förändring av en skivavbildning under kopieringsprocessen.






